佛說賢者五福德經
No. 777
佛說賢者五福德經
西晉河內沙門白法祖譯

聞如是：
一時佛在舍衛國祇樹給孤獨園。佛告諸比丘：「賢者說法時，有五福德。何謂為五？其人所生則得長壽，是為一福德；其人所生即得大富，饒財多寶，是為二福德；其人所生即端正無比，是為三福德；其人所生即名譽遠聞，是為四福德；其人所生即聰明大智，是為五福德。
「何因賢者說法得長壽？用前世說法時，上語亦善，中語亦善，下語亦善，其義備足，歸寂無為，好殺之人聞法，即止不殺，用是故得長壽。
「何因說法之人得大富，饒財多寶？用前世說法時，上、中、下語其義備悉，歸寂無為，盜竊之人聞經，即止不盜，便能施與，用是故得大富。
「何因說法之人得端正無比？用前世說法時，上、中、下語其義備悉，歸寂無為，令聞法者和氣安之，即顏色悅，自生光澤，用是故得端正。
「何因說法之人，得名譽遠聞？用前世說法時，上、中、下語其義備悉，歸寂無為，令聞法者敬佛、敬法、敬比丘僧，用是故得名聞。
「何因說法之人得聰明大智？用前世說法時，上、中、下語其義備悉，歸寂無為，令聞法者曉了妙慧，用是故得聰明大智。是為五法，說經者得福也。」
諸比丘聞經歡喜，前為佛作禮。

佛說賢者五福德經
https://deerpark.app/reader/T0777/1
